---
layout: post
title: ആവർത്തനങ്ങൾ
author: വിഷ്ണു രഘുകുമാർ
comments: true
date: 2020-05-03
category: stories
---

യാത്ര തുടങ്ങുകയായ്...
അതിനവസാനമില്ല...
ആദ്യമില്ല...
 ആയിരമാവർത്തനങ്ങൾ കടന്ന് പോയ വഴിയിലൂടെ അവസാനിക്കാത്ത യാത്ര...

തുടക്കമാണോ..
അതോ
അവസാനമാണോ
എന്ന് മനുഷ്യൻ ഇപ്പോഴും പരസ്പരം തർക്കിക്കുന്ന യാത്ര....

നഗരം... വേഗതയുടെ പിടിയിലേക്ക് വഴുതി വീഴുന്നതിന് മുന്നേയുള്ള തണുത്ത പ്രഭാതം...
കുമിഞ്ഞ് കൂടിയ കൊഴുപ്പിന്റെ അളവ് കുറക്കാൻ നടന്ന് നീങ്ങുന്ന ചിലർ...
ലക്ഷ്യം ഭേദിക്കാൻ വേഗത്തിലോടുന്ന മറ്റ് ചിലർ...
ആദർശം വാക്കുകളിൽ മാത്രമൊതുക്കി പേരിന് വേണ്ടി മാത്രം ചിലക്കുന്ന മറ്റ് ചിലർ...
അങ്ങനെ പലരും ആ വീഥിയിലൂടെ യാത്ര ചെയ്തുകൊണ്ടിരിക്കുന്നു...
ഇന്നെല്ലാവരുടേയും ചർച്ചാ വിഷയം അവരാണ്...
അവർ........

ഭ്രാന്തിയാണെന്ന് ചിലർ...
നന്മയുള്ളവളാണെന്ന് മറ്റ് ചിലർ..
അങ്ങനഭിപ്രായങ്ങൾ പലതാണ്...
അവളുടെ യാത്രയാണിത് ചലിക്കാൻ കഴിയാത്ത ശരീരമായ് മരിക്കാത്ത മനസായി എന്തൊക്കെയോ പൂർത്തിയാക്കാൻ അവശേഷിപ്പിച്ചുള്ള യാത്ര
ആ വീഥിയിലൂടെ കടന്ന് പോകുന്നു...
അതിനെ അനുഗമിച്ച് കൊണ്ടന്നവണ്ണം കുറേ യാത്രികർ.....

ഭാവവ്യത്യാസങ്ങൾ പുലർത്തുന്ന മുഖങ്ങൾ...
ചിത്രങ്ങൾ പകർത്താൻ അഭിനയിക്കുന്ന ചിലർ...
മറ്റ് ചിലർക്കിതൊരു കൗതുകവുമാണ്...
അതിൽ നിന്ന് വ്യത്യസ്തമായ് ഒരു നിഷ്കളങ്ക മുഖം...
പ്രായത്തിന്റെ നിഷ്കളങ്കതയാകാം...

ഏഴോ എട്ടോ വയസ് മാത്രം തോന്നിക്കുന്ന കാൽഭാഗം മാത്രം കടിച്ച ചോക്ലേറ്റിനെ മുറുകെ പിടിച്ച് അവനായാത്രയെ അനുഗമിക്കുന്നു...
ഒപ്പമൊരു നായയും...

ആ വലിയ യാത്ര മറ്റുള്ളവർക്കൊരു കാഴ്ചയായ് നീങ്ങിക്കൊണ്ടിരിക്കവേ...
യാത്രക്കാരുടെ ശ്രദ്ധ ആകർഷിച്ച് കൊണ്ട് ഒരു പരസ്യ കമ്പനിയുടെ ശബ്ദ കോലാഹലം നിറഞ്ഞൊരു വാഹനം ആ യാത്രക്ക് എതിരെ കടന്ന് നീങ്ങുന്നു....

ഒരു നിമിഷത്തെ അശ്രദ്ധയിൽ നിന്ന് എല്ലാവരും വ്യസനത്തിന്റെ ഭാവത്തിലേക്ക് വഴുതി വീഴാൻ ശ്രമിച്ചു....
പെട്ടെന്ന് തന്നെ പിറകിൽ നിന്നോടിവന്ന് കയറിയ ഒരുവൻ യാത്രയുടെ മദ്ധ്യത്തിൽ തന്നെ സ്ഥാനമുറപ്പിച്ചു...
അനായാസം സങ്കടം കൊണ്ട് വിതുമ്പുന്ന അവനെ അന്വേഷിച്ചെന്നവണ്ണം രണ്ട് പോലീസുകാർ അവിടേക്ക് നടന്നടുത്തു...

നിരാശയായിരുന്നു ഫലം..
അവർക്ക് മടങ്ങേണ്ടി വന്നു....
കള്ളന്റഭിനയം അത്രത്തോളമായിരുന്നു....

ഒരുകണക്കിന് നോക്കുമ്പോൾ അവനെത്രയോ ഭേദം! ജീവരക്ഷാർഥമാണല്ലോ അഭിനയിച്ചത്...
യാത്ര അവസാന ഘട്ടത്തിലേക്ക് കടന്നിരിക്കുന്നു...
കുടുംബ കല്ലറയിൽ അവരുടെ ആദ്യമോ അവസാനമോ എന്ന് തിരിച്ചറിയാൻ കഴിയാത്ത ആ യാത്രയുടെ അവസാന ഘട്ടം...
 
ഒരുകൂട്ടം മാധ്യമപ്രവർത്തകർ ഓടിയടുത്ത് എന്തൊക്കെയോ വിളിച്ച് കൂവുന്നു...

"സാമുഹ്യ പ്രവർത്തക
പാവങ്ങളുടെ കാവൽ മാലാഖ"

അങ്ങനെ വിശേഷണങ്ങൾ അനവധി...
ക്യാമറയിൽ കുട്ടിയെ പകർത്താൻ അവർ മത്സരിച്ചു...
അന്ത്യമോപചാരമർപ്പിക്കാൻ രാഷ്ട്രീയക്കാരുടെ മത്സരം തന്നുണ്ടായിരുന്നു...
ഓർമകൾ പങ്ക് വെച്ച് നന്മകൾ പുകഴ്ത്തി സിനിമാ നടന്മാർ,സാംസ്കാരിക നായകന്മാർ അങ്ങനെ പേരറിഞ്ഞതും അറിയാത്തതുമായ ഒരു വൻ പട...
അവരുറക്കെ പറഞ്ഞു....

അമ്മ... അമ്മ...
എന്നർഥമറിയാത്ത വാക്ക്...
കോലാഹലങ്ങൾ കെട്ടടങ്ങി....
 അരങ്ങ് ശൂന്യമായി....
സൂര്യന്റെ യാത്ര മറ്റൊരു തുടക്കത്തിനായ് അവസാനിച്ച് കൊണ്ടിരിക്കുന്നു...
മാധ്യമപ്പട കൊഴിഞ്ഞ് പോയി...

സഹയാത്രികർ കളമൊഴിഞ്ഞു...
പ്രമുഖരാരെയും കാണാനില്ല...

തന്റവസാനാശ്രയം ആണുറങ്ങുന്നതെന്ന് മനസിലാക്കാതെ ആ നിഷ്കളങ്ക ബാല്യം അവസാനിക്കാത്ത ചോക്ലേറ്റിനെ നോക്കിയിരുന്നു...

മനുഷ്യനോളം കളങ്കമറിയാത്ത ആ നായും അവന് കൂട്ടുണ്ടായിരുന്നു....

എല്ലാം ആവർത്തനങ്ങൾ...

ഒരിക്കലും അവസാനിക്കാത്ത ആവർത്തനങ്ങൾ....
