---
layout: post
title: യാത്ര
author: നിതിൻ മോഹൻ
date: 2020-05-04
comments: true
category: stories
published: false
---
ന്യൂ ഇയർ ആഘോഷങ്ങൾ കഴിഞ്ഞ് ഇത്ര വൈകുമെന്ന് ഞാൻ കരുതിയില്ല. മണി 2 കഴിഞ്ഞിരുന്നു. 12 മണിക്ക് മുന്നേ തന്നെ വീട്ടിൽ കയറും എന്ന് പറഞ്ഞ് ഇറങ്ങിയതാണ്. ഇന്ന് അമ്മയുടെ വായിൽ നിന്നും നല്ലത് കേൾക്കാം, വേണമെങ്കിൽ രണ്ടെണ്ണം കിട്ടി എന്നും വരും.സാരമില്ല ബൈക്ക് ഉള്ളതുകൊണ്ട് കൂടിപ്പോയാൽ രണ്ടു മണിക്കൂറിനുള്ളിൽ വീട്ടിൽ എത്താം.ഒരുപാട് നേർച്ചകാഴ്ചകൾക്ക്‌ ശേഷം കിട്ടിയ അരുമ സന്താനമാണ്. അത് നല്ല രീതിയിൽ ഞാൻ മുതലെടുക്കുന്നുമുണ്ട്. എന്നാലും എനിക്ക് അമ്മയെ ജീവനാണ്. ഇന്ന് ന്യൂ ഇയർ മാത്രമല്ല അമ്മയുടെ പിറന്നാൾ കൂടിയാണ്. രാവിലെ വാങ്ങിയ കേക്ക് ഇപ്പോഴും ബൈക്കിന്റെ മുന്നിൽ തൂങ്ങി കിടക്കുകയാണ്.
 ശ്ശെ! ഇത്രയും വൈകും എന്ന് ഞാൻ കരുതിയില്ല. ഫോൺ ആണേൽ സ്വിച്ച് ഓഫ്. ബൈക്കിന്റെ വേഗം 120 നിന്ന് 140 ലേക്ക് ഒരു ഫീനിക്സ് പക്ഷിയെപോലെ കുതിച്ചുയർന്നു.നാശം പിടിക്കാൻ എന്ത് കൂതറ സാധനം ആണ് അടിച്ചത് തല പെരുക്കുന്നു പോരാത്തതിന് നല്ല ഉറക്കവും.

അമ്മേ...!!! 

ബൈക്ക് തോപ്പുംപടി പാലത്തിനടുത്തുള്ള ഇലക്ട്രിക് പോസ്റ്റിൽ  ശക്തിയായി ചെന്ന് ഇടിക്കുന്നു. ഇടിയുടെ ആഘാതത്തിൽ ഞാൻ തെറിച്ചുപോയി. ഭാഗ്യം റോഡിൽ ഒരൊറ്റ മനുഷ്യനില്ല. അല്ലേൽ ആകെക്കൂടി ബഹളം ആയേനെ. ഞാൻ വേഗം എണീറ്റു കൈ അല്പം മുറിഞ്ഞിട്ടുണ്ട് സാരമില്ല. വേഗം ബൈക്കിന്റെ അടുത്തേക്ക് ഞാൻ ഓടിച്ചെന്നു. ഓ ഇതിനി ആക്രി പോലും എടുക്കും എന്ന് തോന്നുന്നില്ല. രാവിലെ അമലിനെ കൂട്ടി വന്നു വണ്ടി ഷോറൂമിൽ കൊടുക്കാം. ഇപ്പോൾ തന്നെ ഒരുപാട് വൈകി. കൂടുതൽ ആലോചിച്ചു നിൽക്കാൻ സമയമില്ല. എത്രയും പെട്ടെന്ന് അമ്മയുടെ അടുത്ത് എത്തണം. മനസ്സിൻറെ ഉള്ളിൽ അല്പം ഭയം ഇരച്ചുകയറി. ഭാഗ്യം അതാ ആലപ്പുഴയ്ക്ക് ഒരു ബസ് വരുന്നു. അല്ലേലും ആനവണ്ടി നമ്മളെ ചതിക്കൂല. ഞാൻ ബസ്റ്റോപ്പിന്റെ അടുത്തേക്ക് വേഗം നടന്നുനീങ്ങി. ബസ് നിർത്തി ഒന്നു രണ്ടാളുകൾ പുറത്തേക്കിറങ്ങി.ഞാൻ വേഗം ഉള്ളിൽ കയറി വിൻഡോ സീറ്റ് ഒരെണ്ണം കൈക്കലാക്കി. ടിക്കറ്റ് എടുക്കാനായി പേഴ്സ് തപ്പി. നാശംപിടിക്കാൻ വീണപ്പോൾ എവിടെയോ പോയി. ഇന്ന് ആരെയാണോ കണി കണ്ടത്? സ്വയം പഴിച്ചു നെടുവീർപ്പെട്ടു. ഭാഗ്യം കണ്ടക്ടർ മുന്നിൽ തന്നെ ഇരിക്കുകയാണ്. തൽക്കാലം ഉറങ്ങുന്നതായി അഭിനയിക്കാം ബാക്കി വരുന്നിടത്ത് വെച്ച് കാണാം. ഉറങ്ങുന്നതായി അഭിനയിച്ചതാണെങ്കിലും കള്ളിന്റെ കെട്ടും ക്ഷീണവും ഇളംകാറ്റും കാരണം ഞാൻ ഉറങ്ങിപ്പോയി. ചേർത്തല ..ചേർത്തല.. ചേർത്തലേയ്‌...! കണ്ടക്ടറുടെ ശബ്ദം കേട്ടാണ് ഞാൻ ഉണർന്നത്. ചേർത്തല സ്റ്റാൻഡ് എത്തി. ഇവിടുന്ന് ഒരു 10 മിനിട്ട് നടന്നാൽ വീടെത്തി.ഞാൻ ബസ്സിൽ നിന്നിറങ്ങി വേഗം വീട്ടിലേക്ക് നടക്കാൻ തുടങ്ങി. ആഹ് ..! ആ ചെറിയ പാലം കഴിഞ്ഞ് രണ്ടാമത്തെ വളവിലാണ് വീട്. ഞാൻ ഗേറ്റ് തുറക്കാൻ നോക്കി പൂട്ടിയിരിക്കുകയാണ്. ഞാൻ മതിലുചാടി കതകിൽ ശക്തിയായി അടിച്ചു. അമ്മേ വാതിൽ തുറക്ക്‌ ഞാൻ എത്തി. ഓ കലിപ്പിലാണ്. തുറക്കുന്ന ലക്ഷണമില്ല. അമ്മയെ കുറ്റം പറഞ്ഞിട്ട് കാര്യമില്ല മണി 4 ആകുന്നു. ഞാൻ സിറ്റൗട്ടിലെ സോഫയിലേക്ക് മലർന്നു കിടന്നു. ഇപ്പോൾ നേരം വെളുക്കും ബാക്കി നേരിട്ട് കേൾക്കാം. ഞാൻ ഉറക്കമുണർന്നു. ഇതെന്താ വീടിന് മുന്നിൽ ഒരു ആൾക്കൂട്ടം. അമ്മയെ കാണുന്നില്ലല്ലോ? അതാ ഒരു ആംബുലൻസല്ലേ ഇങ്ങോട്ട് വരുന്നത്. അമ്മയ്ക്കെന്തുപറ്റി? ആംബുലൻസ്‌ വീട്ടു വാതിൽക്കൽ വന്നുനിന്നു. ഞാൻ ആംബുലൻസിന്റെ അടുത്തേക്ക് ഓടിച്ചെന്നു. അകത്തേക്ക് എത്തിനോക്കി. 

ഇത് ഞാൻ അല്ലേ??????
