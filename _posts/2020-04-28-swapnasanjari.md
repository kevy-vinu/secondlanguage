---
layout: post
title:  "സ്വപ്നസഞ്ചാരി"
author: "അരുൺ വാസുദേവൻ"
categories: [ stories ]
comments: true
---
എന്നും അവൻ രാവിലെ എണീക്കുമ്പോൾ അവൻ കണ്ട സ്പനങ്ങൾ ഒരു കൊച്ചു ബുക്കിൽ കുറിച്ചു വെക്കുമായിരുന്നു. വിചിത്രമായൊരു ശീലം. കുറെ നാൾ അതു തുടർന്നു. ജീവിതത്തിന്റെ തിരക്കിൽ അകപ്പെട്ട് എപ്പോഴോ ആ ശീലം നിന്നു.

 വർഷങ്ങൾ കടന്നു പോയി...
 
അവന്റെ ജന്മദിനമായിരുന്നു അന്ന്. ആഘോഷങ്ങൾക്കിടയിൽ അവൻ ഒന്നു വീണു കൈ ഒടിഞ്ഞു. ഒരു മാസത്തെ ബെഡ് റെസ്റ്റ്. ഒരു ദിവസം അവനു പെട്ടെന്നു എന്തൊ ഓർമ്മ വന്നു. ഓടി പോയി അവിടൊക്കെ തിരഞ്ഞ് ആ കൊച്ചു ബുക്ക് തപ്പി എടുത്തു. ബുക്ക് തുറന്നു വായിച്ചതും അവൻ ഞെട്ടി. പിറന്നാൾ ദിവസം കൈ ഒടിയുന്നതായിരുന്നു അതിലെ ആദ്യ കുറിപ്പു. യാദ്രിശ്ചികമായി ആയതാകാം എന്നു കരുതി അവൻ സമാധാനിച്ചു. പക്ഷെ പിന്നീടുള്ള ദിവസങ്ങളും ബുക്കിലെ സംഭവങ്ങൾ നടന്നുകൊണ്ടേയിരുന്നു. നാളെ എന്തു നടക്കുമെന്ന് ഇന്നേ അറിയുന്നു അവൻ! അവനു ഇഷ്ടമല്ലാത്ത കാര്യങ്ങൾ മാറ്റാൻ ശ്രമിച്ചിട്ടും അത് സംഭവിക്കുന്നു. കൂട്ടുകാരന്റെ മരണം കൂടി ആയപ്പോൾ അവൻ ആകെ തളർന്നു. പിന്നീടവൻ ആ ബുക്ക് നോക്കിയിട്ടില്ല. ഏറെ നാളുകൾക്കു ശേഷം ഒരു ദിവസം അവൻ ഉറക്കമുണർന്നപ്പോൾ ആ ബുക്ക് കൈയിൽ ഇരിക്കുന്നു. അതെങ്ങനെ അവന്റെ കൈയിൽ വന്നു എന്നു എത്ര ആലോചിച്ചിട്ടും അവനു മനസ്സിലായില്ല. അവൻ പതിയെ താളുകൾ മറിച്ചു വായിച്ചു. ഇത്രനാൾ ബുക്ക് വായിക്കാത്തപ്പോൾ നടന്ന കാര്യങ്ങൾ അതിൽ ഉണ്ടോ എന്ന അവൻ നോക്കി. എല്ലാം അതിൽ ഉണ്ടായിരുന്നു. മറിച്ചു മറിച്ചു ബുക്ക് തീരാറായി. ഈ അടുത്ത് നടന്ന കാര്യങ്ങൾ അവൻ വായിച്ചു. ഇന്നലെ നടന്നത് വായിച്ചു. ഇനി ഒരു പേജ്. ഇന്നത്തെ! അവൻ ആ പേജ് മറിച്ചു വായിച്ചു. "എന്റെ മരണം" അവൻ പേടിച്ചു വിറച്ചു. നെഞ്ചിടിപ്പു കൂടി. മുഖം വിളറി വെളുത്തു. ശ്വാസം കിട്ടുനില്ല. നെഞ്ചിൽ കൈ വച്ചു അവൻ പിടഞ്ഞു വീണു.

ഫോണിലെ അലാറം കേട്ടു ഞാൻ ഞെട്ടി എണീറ്റു... വല്ലാതെ വിയർത്തിരുന്നു... എന്നത്തെയും പോലെ മേശയിൽ നിന്ന് എന്റെ കൊച്ചു ബുക്ക് എടുത്ത് ഞാൻ എന്റെ സ്വപ്നം കുറിച്ചു വെച്ചു.
